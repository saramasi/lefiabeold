---
title: Le tre piene
categories: ["TRIANGOLO"]
date: '2017-11-29'
---

C’era una volta, e una volta non c’era, non tanto lontano da qui…
Una famiglia con un padre e tre figli maschi, la mamma se ne era andata tempo prima quando loro erano piccoli e il padre cercò di fare del suo meglio per crescerli sereni.
Il tempo passò, i bimbi divennero ragazzi e un giorno il figlio maggiore davanti a tutta la famiglia annunciò:
“Padre, fratelli, io parto; vado in cerca di fortuna!”
“Vai pure figlio! Ti auguro di trovarne tanta!”
Disse il padre, dandogli la sua benedizione.
Così il maggiore dopo aver salutato, prese a girovagare senza una meta precisa, andava in qua e in là a guardare, pensare e conoscere il mondo.
Fino a quando, incontrò nel suo cammino, uno strano vecchio personaggio, a testa in su guardava il cielo. Ad un certo punto i loro sguardi si incontrarono in un sorriso felice, sereno.
Il vecchio chiese:
“Dove vai bel giovane?”
“Sono in cerca di buona fortuna!”
“Perché non vieni a lavorare per me?”
“Non chiedo di meglio! Cosa debbo fare?”
L'uomo lo condusse nella sua dimora, gli diede una mula, gli consegnò una lettera e disse:
“Vai e posa questa lettera dove la mula poserà il suo muso. Al tuo ritorno sarai ben ricompensato.”
“Tutto qui? Parto subito! Ci vediamo presto vecchio!”
Così dicendo il ragazzo salì in groppa alla mula e partì.
Mentre stava viaggiando con la mula, dopo una lunga distesa di terra così bianca e sottile da sembrare quasi sabbia, incrociò un fiume in piena, che scendeva con una potenza inaudita.
La mula fece capire di volerlo attraversare. Il ragazzo aveva paura, molta paura e disse:
“…E io dovrei morire annegato per consegnare una lettera? Se già ora c’è un fiume così impetuoso davanti a noi, chissà cos’altro mi aspetta e non ho voglia! Credo di avere un’idea migliore per entrambi, cara mula!”
Prese la lettera, la buttò nel fiume e tornò indietro come se avesse portato a termine il suo cmpito. Quando il vecchio lo vide, un pò stupito lo era, gli corse incontro e disse:
“Sei già di ritorno? Hai consegnato la lettera?”
“Certamente! L’ho appoggiata dove ha messo il muso la mula!”
Dicendo una falsa verità.
Il vecchio guardandolo gli disse:
“Molto bene. Quindi ora puoi scegliere la ricompensa: Vuoi la salvezza dell’anima o il sacco di monete d’oro?”
“Per adesso preferisco le monete d’oro, vecchio! Mi godo quelle, poi alla salvezza dell’anima ci penserò!”
Il ragazzo prese la sua ricompensa e decise che era in cima ad un monte la casa da costruire per rappresentare la sua fortuna.
In poco tempo si innalzò un bellissimo palazzo, bello come nessun altro castello nei dintorni e cominciò a fare la vita da signore, come sempre sognato.
Quando alla sua famiglia giunse voce dell’enorme fortuna che aveva trovato il primogenito, il secondo andò dal padre e gli disse:
“Padre mio, avete visto cosa è riuscito a fare nostro fratello? Voglio anch’io andare in cerca di fortuna!”
Il padre disse un po’ a malincuore, ma orgoglioso:
“Se è quello che vuoi fare, mi mancherai, ma hai la mia benedizione! Ti auguro di trovare tanta fortuna figliolo!”
Così il ragazzo prese a girovagare senza una meta precisa, andava in qua e in là a guardare, pensare, a conoscere.
Fino a quando un vecchietto, che ballava per la strada e senza denti sorrideva, lo vide, lo fermò e gli chiese:
“Dove vai bel giovanotto?”
“Sono in cerca di buona fortuna!”
“Ho un lavoro per te! Ti interessa?”
“Molto volentieri! Cosa debbo fare?”
“E’ tanto che cerco qualcuno che mi recapiti questa lettera.”
Disse il vecchietto.
“Benissimo! Non dovete più pensarci, andrò io a consegnarla, ditemi solo dove!”
Affermò con convinzione, quella convinzione che non era mai stata una sua caratteristica, ma che in viaggio piano piano stava riscoprendo.
Mentre il vecchio preparava la mula e gliela consegnava, gli raccomandò
“Devi posare la lettera là dove la mula poserà il muso! Al tuo ritorno sarai ben ricompensato!”
Il fanciullo si mise in viaggio pensando:
“Ho patito la fame per tutta la vita, ora è il mio turno per cambiare e iniziare a godermi tutta la fortuna di questo mondo come mio fratello!”
L’espressione felice del suo viso però cambiò radicalmente, quando arrivato sull’argine del fiume in piena, capì che la mula voleva attraversarlo a tutti costi.
“Fossi matto! Non voglio mica morire annegato perché tu, mula vuoi passare!”
Così dicendo, buttò la lettera nel fiume e tornò indietro.
Al suo rientro, il vecchietto era già sulla porta di casa che lo aspettava e con voce neutra, dicendo:
“Bravo. Sei stato molto veloce, ora posso stare tranquillo che la persona che attendeva la lettera l’abbia ricevuta…”
Con un nodo alla gola, mascherandolo il meglio che potesse, disse:
“Potete stare tranquillo! Si! L’ho messa nel punto dove la mula ha appoggiato il muso!”
Mentì, ma la sua espressione no.
“Allora ragazzo, scegli la tua ricompensa: Vuoi salvarti l’anima o vuoi un sacco di monete d’oro?”
“Io non so molto sulle anime. Penso di preferire la ricchezza, finché sono in vita!”
E in men che non si dica, raggiunse il fratello e costruì un castello identico in cima al monte di fronte, proprio come il primo riempì la sua vita di tutto quello che aveva sempre desiderato, pieno di vizi e beatitudine.
Quando Timo, il terzo figlio, l'ultimo rimasto con il padre venne a sapere che anche l’altro fratello aveva trovato ricchezza girovagando senza meta. Fu preso da uno spirito di avventura senza limiti, fermato però dalla paura di lasciare il padre da solo, così non si pose neanche il problema di dirlo. Anche se il padre senza darlo a vedere aveva capito quale fosse il sogno del giovane e un giorno, preparandogli la sacca lo abbracciò e disse:
“Ragazzo mio, non devi preoccuparti per me, vai ad inseguire i tuoi sogni! Ti ho donato la vita perché la vivessi!”
“Ma padre!…Grazie! Sarete sempre con me!”
E partì senza dire altro.
In una notte tra le tante ormai passate, anche se stranamente più luminosa delle altre, mentre vagava nei dintorni del bosco, vide un uomo di schiena, che puntava il dito verso la luna piena.
Lui si accorse della presenza del ragazzo e andandogli incontro lo accolse offrendogli una bevanda calda, poi disse:
“Dove vai bel giovanotto?”
“Salve! Sono in cerca di buona fortuna!”
“Se ti interessa ho io un lavoro per te! Ho bisogno di un giovane volenteroso che mi porti a destinazione una lettera, chi l’aspetta, è tanto che l’attende. Per questa commissione la paga è molto generosa!”
“Non vi deluderò saggio signore, datemi la lettera e ditemi dove debbo portarla!” affermò.
Il vecchio entrò in casa e ne uscì con una busta, che diede a Timo
“Prendi questa, vai nella stalla, slega la mula e parti con lei, quando la vedrai posare il muso da qualche parte sarà segno che il tuo viaggio è concluso e potrai tornare indietro per prendere la tua ricompensa!”
“Benissimo! Partirò subito!”
E così fece.
Mentre stava viaggiando con la mula come sua nuova compagna, dopo una lunga distesa di terra così bianca e sottile da sembrare quasi sabbia, incrociò un fiume in piena, che scendeva con una potenza inaudita, sembrava pieno di rabbia e la mula fece capire di volerlo attraversare. Timo aveva paura, molta paura, ma notando l’insistenza dell’animale disse:
“Sia fatta la volontà di Dio, se ti salvi tu mi salvo anche io.”
Contro ogni previsione attraversarono il fiume facilmente, sembrava più fondo di quel che fosse in realtà e molto più ripido e la piccola mula attraversò con grande leggiadria.
Incredulo, il ragazzo arrivato dall’altro versante tirò un sospiro di sollievo e continuarono il cammino.
Percorsero un tratto boschivo, dove la vegetazione era sempre più fitta, piena di uccellini e suoni degli alberi, dei raggi del sole, degli animali del bosco, sembrava di essere in un altro mondo.Proseguirono sempre avanti, la mula sapeva dove andare fino a quando, non incontrarono un altro fiume. Si fermarono immediatamente sulla sponda, quello che scorreva davanti a loro era il doppio più grande del primo e non scorreva acqua, ma latte.
Timo non aveva mai visto un fiume di latte ed era totalmente stupito e curioso.
Guardandosi intorno, ad un certo punto incrociò lo sguardo della mula che gli comunicò l’intenzione di attraversare.
Inizialmente non se la sentì poi, prendendo coraggio e smettendo di pensarci salì in groppa e dicendo:
“Sia fatta la volontà di Dio, se ti salvi tu mi salvo anche io!”
Il latte era più denso dell’acqua, la dolce mula ebbe un attimo di difficoltà rispetto al fiume precedente. Scivolò due volte, ma riuscì a recuperare ed ad attraversarlo illesi. Così continuarono per la loro strada.
Finito il bosco iniziò un paesaggio aperto. Gli alberi erano spariti se non intravisti in lontananza. C'era un'enorme distesa di rocce, il sole al tramonto creava un’atmosfera molto quieta e di pace, ma anche alienante, non c’erano sentieri o indicazioni, ma la mula decise una direzione e iniziò ad aprire una strada in mezzo alla sassaia, fino a quando trovarono un terzo fiume.
Questo fiume non era come gli altri, non era fatto né di acqua né di latte, ma sangue. La potenza con cui scendeva era impetuosa e senza controllo.
Timo era sconvolto, non aveva mai visto nulla di simile, neanche nelle proprie fantasie.
La tentazione di tornare indietro era grande, tanto forte, ma come poteva tornare indietro se il suo compito era quello?
Naturalmente la mula iniziò a dirigersi verso la corrente di sangue per attraversarlo e al ragazzo rimase solo la sua frase da recitare:
“Sia fatta la volontà di Dio, se ti salvi te mi salvo anche io!”
A metà strada la mula si trovò in difficoltà, per respirare doveva tenere il muso più in alto che potesse. Il sangue ha un odore strano, fa andare in circolo l’adrenalina sale e la tensione pure. E’ lo stesso che scorre in tutti e attraversare un fiume di quelle dimensioni, con quella potenza, fatto di sangue era un’impresa che a Timo sembrava impossibile. Ma la piccola mula, resistette, continuò e come per magia si ritrovarono entrambi al di là del fiume e continuarono il cammino.
Fino a quando attraversando distese di prati verdi dove l’erba cresceva abbondante e rigogliosa, Timo notò che tutte le pecore al pascolo erano estremamente magre, ma così magre da fare impressione.
“Ma guarda che strano!Queste pecore più mangiano, più dimagriscono!”
Passati i pascoli si ritrovarono al cospetto di due monti che parevano uno il rispecchio dell’altro, in cima si ergevano due palazzi tanto lussuosi che sembravano templi.
La cosa strana era, che questi due monti non stavano fermi, si avvicinavano l’uno verso l’altro fino a sbattere, poi si allontanavano e ritornavano a sbattere, con grande potenza e ripetutamente.
Timo aveva smesso di ragionare e cercare spiegazioni plausibili tempo prima, si limitava a osservare ad imprimerlo nella memoria il più possibile, ma la cosa che più lo sorprese fu che la mula non avesse nessuna intenzione di aggirare i monti, bensì di passarci in mezzo.
“Proprio dopo essere stato graziato dalla morte per tre volte, finire schiacciato tra due monti non è proprio la fine che si pensa di fare, ma…
Sia fatta la volontà di Dio, se passi tu ci passo anche io!”
Il ragazzo chiuse gli occhi e affidandosi al fato, capì che erano vivi e interi, si guardò indietro e disse:
“Brava mula mia! Anche questa volta è andata bene!”
La mula continuò il suo cammino, lento ma costante. Ad un certo punto arrivarono davanti ad una piccola casetta fatta di sassi, molto curata, piena di fiori e piante con tantissimi animali liberi, quando entrarono dentro al recinto la mula appoggiò il muso sul davanzale della finestra principale.
Timo scese da sella, ripose la lettera e proprio in quel momento realizzò di avercela fatta. Lui e la sua mula, avevano portato a termine il compito, tanto che non poté trattenere un urlo di gioia e come se fosse stato un richiamo uscì una donna dalla casa, con capelli lunghi e abiti candidi, un sorriso accecante e uno sguardo che parlava con l’infinito.
“Finalmente sei arrivato! E’ tanto che aspetto questa lettera! Vieni con me, quando avrò terminato di leggerla mi racconterai il tuo viaggio! Immagino che avrai tante cose da chiedermi!”
“Chiedere è dir poco signora! Voi potete darmi spiegazioni?”
“Posso e te le darò, solo un attimo di pazienza.”
La donna si sedette in giardino, sul prato e mentre Timo si accovacciò e si addormentò ai suoi piedi dalla stanchezza, lei lesse la sua lettera.
Quando si risvegliò, la donna le stava accarezzando i capelli e guardandolo con dolcezza “Dimmi ragazzo, dimmi tutto quello che hai visto durante il tuo viaggio.”
E Timo iniziò a raccontare:
“Allora: per prima cosa ho attraversato un fiume in piena, ma la stagione non spiega la quantità di acqua che ho visto io.”
“Quella che tu hai visto non era acqua, erano le lacrime di tutte le madri che hanno versato per i loro figli. Dopo cosa hai visto?”
“Ho attraversato un altro fiume in piena, ma non c’era acqua questa volta, c’era un fiume di latte, un fiume di latte!”
“Quello è il latte con cui le madri di tutti i luoghi e di tutti i tempi nutrono i loro piccoli. Dopo cosa hai visto?”
“E dopo tutto questo arrivò l’incontro con l’ultimo fiume, signora, però era di sangue e scorreva potentissimo, come se non potesse finire mai!”
“Quello, figliolo, è il sangue di chi ha donato la propria vita a gli altri.”
Sempre più vivace Timo continuò:
“E poi e poi, sono passato attraverso un campo, dove l’erba cresceva rigogliosa ma le pecore che stavano lì erano magre da far paura!”
“Quella era l’immagine del purgatorio, dove le anime hanno tutto ma non ne possono godere.”
“Infine la mula ha voluto passare in mezzo a due montagne che sbattevano ripetutamente l’una contro l’altra, sapessi che paura, se non fosse stato per la piccola mula non ce l’avrei fatta!”
“Quello, rappresenta l’inferno, in cui i tuoi due fratelli, mio caro, sono costretti a passare lì l’eternità per aver preferito la ricchezza alla salvezza dell’anima!”
Timo era esterrefatto, tutto sembrava incredibile, ma con una sorta di spiegazione, una specie di logica che lo lasciava un pensatore assorto nell’universo.
Entrarono in casa a bere una tisana e a parlare e a parlare, fino a quando non venne sera. In un preciso momento conclusero, guardandosi dolcemente negli occhi in silenzio.
La donna si alzò e prese Timo per mano, in quell’istante il ragazzo sentì una stretta diversa, un’energia che conosceva bene e alzando lo sguardo capì che lei era la sua mamma, scomparsa tanto tempo prima, che lo stava toccando e con cui aveva parlato per tutto il giorno.
Si strinsero e Timo rilassò tutti i muscoli e gustò quell’abbraccio desiderato da molto tempo, iniziò a respirare con il ritmo della mamma e piano piano si elevarono andando in cielo, lontano, insieme, per sempre.
Fine
